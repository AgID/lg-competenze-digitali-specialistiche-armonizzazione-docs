# Competenze digitali
L’[Agenzia per l’Italia Digitale](https://www.agid.gov.it) si occupa di
supportare la definizione delle [competenze
digitali](https://docs.italia.it/agid/competenze-digitali) per le
professionalità operanti nel settore dell’Information and Communication
Technology (ICT) e per i soggetti che utilizzano l’ICT all’interno delle
attività lavorative, sia per ruoli di tipo operativo che manageriale. Le
attività di AGID sono finalizzate alla catalogazione e allo sviluppo  di
competenze digitali di base, di e-leadership e specialistiche, con particolare
attenzione alle nuove professioni e al mondo delle piccole imprese per fornire
linee guida di riferimento per supportare la crescita digitale.

##	Competenze specialistiche
Le competenze digitali specialistiche riguardano professionisti e futuri
professionisti ICT e sono richieste sia nel settore privato che nel settore
pubblico. Tali competenze rappresentano lo snodo cruciale attraverso il quale
spingere verso la crescita digitale, l’efficienza e l’evoluzione dei servizi. Il
modello European e-Competence Framework (e-CF) 3.0 (ora norma UNI EN 16234-1)
rappresenta lo standard di definizione delle competenze digitali professionali e
sostenere il sistema formativo nella preparazione di figure con competenze
professionalizzanti più vicine alle aspettative del mercato del lavoro. Con tale
modello sono stati definiti dei profili di competenza professionale ICT a
diversi livelli (catalogati all’interno delle norme UNI 11621 parte 2 e
successive).

### Linee guida per l’armonizzazione delle qualificazioni professionali, delle professioni e dei profili in ambito ICT
Con le [Linee guida per l’armonizzazione delle qualificazioni professionali,
delle professioni e dei profili in ambito
ICT](https://docs.italia.it/agid/competenze-digitali/lg-competenze-digitali-specialistiche-armonizzazione-docs)
AGID mette a disposizione di Regioni, enti titolati e amministrazioni, uno
strumento utile a comprendere la necessità di armonizzare le terminologie
utilizzate (ad esempio nei repertori regionali), allineandosi ove possibile ai
profili ICT nazionali recepiti nelle linee guida AGID.
